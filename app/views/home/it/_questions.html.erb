<h4 class="myth">Никой няма да прави одит на хиляди редове чужд код.</h4>
<p class="answer">Не е необходимо да се изчете кодa на едно приложение от край до край, за да се провери дали са спазени добрите практики и конвенции. Mного кратък преглед е напълно достатъчен за ориентиране за качеството на кода. Възможно е да бъдат открити и докладвани проблеми в сигурността с изследване на определени ключови точки в архитектурата.</p>

<p class="answer">Но всъщност въпросът за отворения код е принципен и е свързан с прозрачното харчене на публични средства. Както един общински строеж може да се следи в движение от гражданите и да се търси отговорност, ако се ползват лоши практики или резултатите не отговарят на очакванията, така и процесът по създаване на софтуер за държавата трябва да бъде прозрачен и проследим.</p>

<h4 class="myth">Това не е най-важното нещо в държавата.</h4>
<p class="answer">На пръв поглед това е така, но наличието на качествени инструменти за електронна комуникация между граждани, бизнес и държава би оказало положително влияние над всички сфери - икономика, здравеопазване, образование и т.н. Промените, необходими за постигане на тези цели, изискват минимални усилия в сравнение с потенциалните ползи.</p>

<h4 class="myth">Опасно ли е софтуер да е с отворен код и може ли чувствителна информация да попадне в неподходящи ръце?</h4>
<p class="answer">Публикуване на кода не означава публикуване на данните, с които системата работи. Допълнително, чувствителна информация като пароли, ключове и данни за достъп не се правят публично достояние.</p>

<h4 class="myth">Отвореният код ощетява ли авторските ми права като изпълнител?</h4>
<p class="answer">Не, тъй като употребата на отворен код се регламентира от лиценза, с който този код е публикуван. Допустимо е да има различни лицензионни споразумения за различни части от кода.</p>

<h4 class="myth">Ще се увеличат ли разходите ми за разработка на софтуера, ако той трябва да е с отворен код?</h4>
<p class="answer">Не. Необходимостта софтуерът да е с отворен код няма негативно отношение към времето и цената за изработка.</p>

<h4 class="myth">Струва ли си да се отварят вече изработени системи, собственост на държавата?</h4>
<p class="answer">Зависи. Трябва да се направи оценка на необходимите ресурси и очакваните ползи за всеки индивидуален случай. За повечето проекти е достатъчна юридическа оценка дали договорът за изработка позволява отваряне на кода и под какъв лиценз, както и преглед на кода от техническо лице за премахване на чувствителни данни като пароли, ключове за достъп и прочее.</p>

<h4 class="myth">Как може да се гарантира, че работата ще се свърши, ако няма подробна спецификация</h4>
<p class="answer">Този въпрос отдавна е решен в бизнес светът и гъвкавата разработка е установен стандарт, който води до оптимални резултати при минимален разход на време и средства. Нормативната рамка може да се изработи в съответствие с договорите, които софтуерните компании сключват, за да работят по този начин.</p>

<h4 class="myth">Софтуер с отворен код? Това е просто мода.</h4>
<p class="answer">Движението за софтуер с отворен код е много „старо“ от гледна точка на „младостта“ на иниформационните технологии. То води своето зараждане от началото на 80-те години. Днес такъв софтуер е практически навсякъде - от най-малките приложения до огромни системи. На него разчитат големи корпорации, огромна маса потребители използват плеяда от такива технологии всеки ден, въпреки че малко от тях го осъзнават и дори комерсиални продукти се възползват от отворените технологии за своето съществуване. В последното няма нищо лошо, стига да е уважено желанието на разработчиците регламентирано в лиценза.</p>

